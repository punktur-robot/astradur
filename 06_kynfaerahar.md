# Kynfærahár

Við kynþroska verða ýmsar líkamlegar breytingar. Sumar breytinganna eru sameiginlegar kynjunum en aðrar eru þó ekki eins. Aukinn hárvöxtur er eitt einkennana sem allir upplifa. Hárvöxturinn stafar af auknum styrk kynhormónsins testósteróns. Stelpur hafa minna af því hormóni en þó nóg til þess að hárvöxtur eykst hjá þeim líka.

Fyrstu merki um þennan hárvöxt eru að hár á fótleggjum og handleggjum verða meira áberandi. Þá fara að vaxa hár kringum kynfæri og í handakrikum. Það er mjög einstaklingsbundið hvernær hárvöxturinn fer að aukast, en oft er það á aldrinum 9-13 ára. Auk þess er mismunandi hversu mikið hár vex á líkamanum, þar með talið á kynfærunum.

Kynfærahárin eru sporöskulaga ólíkt öðrum hárum líkamans, sem eru sívalingslaga. Þessi hár eru gróf, stutt og liðuð. Vaxtartími þeirra er stuttur eða sirka hálft ár. Eftir þann tíma deyr hársekkurinn og hárið dettur af.

Margir kjósa að fjarlægja þessi líkams- og kynfærahár. Það er undir hverjum og einum komið hvort hann vill fjarlægja hárin og ekkert er rétt eða rangt í þeim málum. Það hafa komið fram kenningar um að fjarlæging kynfærahára auki hreinlæti á kynfærasvæðinu, en það er ekki rétt.

Það sem er hægt að gera til þess að fjarlægja hárin er að raka, vaxa, nota háreyðingarkrem, fara í laser aðgerð eða rafeyðingu. Þá má líka safna hárum. Það virðist vera sem það komi tískubylgjur varðandi þessi mál. Á undanförum árum hefur talist ,,flottara” að fólk fjarlægi hárin og á það sérstaklega við um kvenkynið. En nú virðist sem fólki sé orðið meira sama um þetta og einstaklingar eru farnir að haga þessu eftir sínum hentugleika.

Fjarlæging kynfærahára getur haft í för með sér fylgikvilla, svo sem útbrot, bólur, eða blöðrur, roða, kláða, og jafnvel sýkingar í hársrótum á kynfærasvæði. Annað sem getur fylgt því eru inngróin hár og er það oft í tengslum við vax og rakstur. Það fer eftir því hvaða aðferð er notuð hvaða fylgikvillar geta komið, en best er að kynna sér vel hvernig á að framkvæma þá aðferð sem valin er. Dæmi um það sem gott er að hafa í huga er að nota háreyðingarkrem sem örugglega er ætlað fyrir kynfærasvæði, nota rakvélablað sem er beitt og að raka í sömu átt og hárin vaxa.

Að lokum er rétt að minnast á að kynfærahárin vaxa á líkömum okkar af einhverri ástæðu. Heimildum ber ekki saman um það hver ástæðan er, en það eru kenningar um að þau verndi svæðið fyrir núningi auk þess sem þau séu vörn gegn því að bakteríur setjist að á svæðinu og valdi sýkingum.

https://www.visindavefur.is/svar.php?id=6553

https://www.heilsuvera.is/efnisflokkar/kynheilbrigdi/kynthroski/kynthroski-stulkna/

http://www.kevinmd.com/blog/2011/04/war-pubic-hair.html

https://youngwomenshealth.org/2013/08/22/removing-pubic-hair/
