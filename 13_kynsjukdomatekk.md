# Kynsjúkdómatékkið

Allir sem eru virkir í kynlífi ættu að kíkja í tékk, sérstaklega þegar þeir byrja með nýjum bólfélaga, eða ef þeir hafa marga bólfélaga.

Í kynsjúkdómatékki er gefið þvagsýni og það er skoðað með tilliti til þess hvort í því finnist sýklar sem valda algengum kynsjúkdómum. Stundum þarf maður að taka sýni sjálfur úr leggöngum.

Kynsjúkdómatékk er einföld og frábær aðferð til þess að komast að því hvort einstaklingar séu með kynsjúkdóm eða ekki. Það er gott fyrir alla sem eru virkir í kynlífi að mæta reglulega í tékk hvort sem þið teljið ykkur vera með einkenni eða ekki. Það eru sérstakir tímapunktar þar sem ætti að mæta í tékk líka, ef ekki er notaður smokkur í kynlífi, áður en hætt er að nota smokk með nýjum bólfélaga og ef þið finnið fyrir nýjum einkennum á kynfærum eða annars staðar sem ykkur finnst líklegt að sé eftir kynlíf.

Það er mjög einfalt að fara í tékk. Húð- og kynsjúkdómadeild landspítala er opin frá 8-15 alla daga. Gott er að hringja og panta tíma þangað í síma 543-6050. Þá mætirðu til hjúkrunarfræðings eða læknis sem tekur þig í stutt viðtal og gefur þvagsýni sem athugar helstu sýkla. Það tekur nokkra daga að greina þvagið svo þú færð svarið nokkrum dögum síðar. Ef þú býrð ekki á höfuðborgarsvæðinu eru flestar heilsugæslur sem geta tekið á móti þér varðandi kynsjúkdómatékk. Þá pantarðu tíma hjá heimilislækni eða hjúkrunarfræðingi og sama ferli fer fram þar. Ókeypis er að fara í tékk á húð og kyn en möguleiki getur verið að það þurfi að greiða komugjald hjá heimilslækni. Taka þarf þó fram að ekki er hægt að greina HIV og sárasótt í þvagsýni og biðja þarf sérstaklega um að tekin sé blóðprufa fyrir því.



### Hvernig veistu ef þú ert með kynsjúkdóm?

Sameiginlegt einkenni kynsjúkdóma er að þeir eru oft einkennalausir. Hægt er að fara í kynsjúkdómapróf á húð-og kynsjúkdómadeild (A1) í Fossvogi.

### Mætir maður bara í húð og kyn eða þarf maður að panta tíma?

Það þarf að panta tíma.
