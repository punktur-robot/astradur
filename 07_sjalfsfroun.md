# Sjálfsfróun

Sjálfsfróun er þegar við örvum okkur sjálf kynferðislega. Hægt er að örva sjáfan sig kynferðislega með hugsunum eða með því að snerta kynfæri sín með höndunum sínum eða öðrum hlutum. Sjálfsfróun er leið til þess að kynnast líkama sínum betur. Sjálfsfróun er t.d. eina leiðin fyrir mann til að komast að því í einrúmi hvað manni finnst gott. Sjálfsfróun þarf ekki alltaf að leiða til fullnægingar en getur gert það. Eina leiðin til þess að geta sagt hvað manni finnst gott í kynlífi er að hafa prófað það á sjálfum sér.

Fólki með píkur finnst oft gott að byrja á að nudda snípinn með höndunum eða hlutum eins og víbratorum eða sturtuhausum. Það getur líka verið gott að stinga fingri eða hreinu kynlífsleikfangi í leggöng. Svo má færa sig hvert sem hugurinn leitar t.d. endaþarm, brjóst eða eyru. Það getur verið notalegt að nota sleipiefni eða vökvann sem kemur náttúrulega frá leggöngum þegar þau blotna við sjálfsfróun.

Fólki með typpi finnst oft gott að strjúka liminn.. Hægt er að nota sleipiefni, sérstaklega fólk sem ekki er með forhúð. Til eru önnur örvandi svæði á karlmönnum sem hægt er að prófa sig áfram með t.d. pungur og endaþarmur.

Hægt er að horfa á klám, skoða einhverjar myndir eða annað sem gerir mann graðan eða bara einfaldlega halda sig við hugsanir og ímynda sér örvandi aðstæður. Það þarf ekki að ritskoða hugann sinn þegar maður fróar sér og það er allt leyfilegt. Það má t.d. hugsa um besta vin/vinkonu, ókunnugan einstakling eða melónu allt eftir því hvað kveikir í manni hverju sinni.

Misjafnt er eftir fólki hversu oft það vill fróa sér. Sumir vilja fróa sér oft á dag á meðan að öðrum nægir nokkrum sinnum í viku eða mánuði eða jafnvel nokkrum sinnum á ári. Einnig er eðlilegt að kynlöngun sveiflist til og þá getur einstaklingur t.d. viljað fróa sér oft á dag eina vikuna og svo ekkert næstu mánuði og allt þar á milli.

Ekki er leyfilegt að fróa sér fyrir framan einhvern nema með samþykki þess aðila en það getur verið hluti af kynlífi að fróa sér fyrir framan einhvern eða að horfa á einhvern fróa sér.

Margir stunda sjálfsfróun í samböndum og getur það einmitt verið góð leið til þess að fá kynferðislega útrás ef makinn er ekki í stuði. Það er ekki sjálfsagt að einstaklingar í samböndum séu alltaf til í kynlíf á sama tíma. Það að manneskja í sambandi stundi sjálfsfróun þýðir alls ekki að makinn sé ekki nógu góður. Í samböndum er mikilvægt að hafa opna umræðu um hluti eins og kynlíf og sjálfsfróun.
